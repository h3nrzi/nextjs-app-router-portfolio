---
title: Vue.js چیست؟
description: آشنایی با فریم‌ورک محبوب جاوا اسکریپت
author: حسین رضایی
authorImage: https://www.gravatar.com/avatar/ebd49c19bb749b4ba57f152b7b69a1a6.jpg?s=80&d=mp&r=g
coverImage: https://up.7learn.com/z/s/wp/2020/01/v1-scaled.jpg
date: '2022-04-25'
dir: rtl
---

جاوا اسکریپت یک زبان اسکریپت‌­نویسی (یا برنامه­‌نویسی) است که برای افزودن ویژگی­‌های پیچیده (مانند انیمیشن­‌های 2 و 3 بعدی، نقشه­‌های واکنش­‌گرا و...) به وب­‌سایت از آن استفاده می­‌شود. برنامه‌­نویسان جاوا اسکریپت به منظور کدنویسی کم­‌تر و رسیدن به نتیجه مورد نظر در کوتاه‌­ترین زمان، از فریم‌­ورک‌­های این زبان مانند Vue ، React، Angular و... استفاده می­‌کنند. هر کدام از این فریم‌­ورک­‌ها شامل کتابخانه­‌های کوچک و بزرگ به همراه قواعد و دستورات خاص خود هستند و برنامه‌­نویسان برای انتخاب هر کدام از آن‌ها دلایل خود را دارند. شما نیز اگر در انتخاب کتابخانه­‌های جاوا اسکریپت برای یادگیری مردد هستید، ابتدا باید ویژگی­‌های هر کدام را به خوبی بشناسید. در مطالب قبلی درباره فریم‌ورک React Native صحبت کرده‌ایم و در ادامه این مقاله با فریم‌ورک در حال رشد و محبوب Vue.JS آشنا خواهیم شد.

> اگر تو هم به برنامه نویسی جاوا اسکریپت علاقه‌مند هستی پیشنهاد میدیم در دوره آموزش جاوا اسکریپت سون لرن شرکت کنی و اگر کلا نسبت به برنامه نویسی آشنایی نداری یه سری به صفحه آموزش برنامه نویسی بزن.

## فریم‌ورک Vue js چیست؟

ویو یک فریم‌ورک متن باز زبان javascript است که از آن برای توسعه رابط کاربری استفاده می­‌شود. Vue.js برای اولین بار در دسامبر سال 2013 توسط Evan You، یکی از کارمندان سابق گوگل، به دنیا معرفی شد. ایوان که در شغل پیشین خود از فریم­ورک Angular js در توسعه برنامه‌­ها استفاده می‌کرد، تصمیم گرفت تا فریم‌ورکی برای استفاده در پروژه‌­های خود خلق کند که به اندازه Angular قدرتمند و در عین حال سبک‌وزن و انعطاف‌پذیر باشد. شما می­‌توانید از Vue.js در ساخت اپلیکیشن­‌های تحت وب تک صفحه‌ای یا حتی وب‌سایت­‌هایی در مقیاس بزرگ با ساختارهای مختلف استفاده کنید. همچنین می‌­توانید کامپوننت‌­هایی ایجاد کرده و در سایر بخش‌های پروژه یا حتی پروژه­‌های دیگر از آن استفاده کنید.

## چه ویژگی­‌هایی Vue.js را منحصر به فرد کرده است؟

با توجه به پیشرفت سریع تکنولوژی­ و زبان‌های برنامه‌­نویسی، برای یادگیری توسعه رابط کاربری گزینه­‌های زیادی پیش روی شماست که هر کدام ویژگی‌­های منحصر به فرد خود را دارند و شما باید با توجه به نیاز و هدفی که دارید مناسب‌­ترین آن­‌ها را انتخاب کنید. در ادامه به معرفی کامل ویژگی‌های Vue.js می­‌پردازیم:

## مستندات جامع و ساده

هر چیزی که برای کدنویسی با فریم‌­ورک Vue.js به آن نیاز داشته باشید، از مباحث ساده و مقدماتی گرفته تا کدهای نمونه، سوالات، روش‌های خطایابی، API و غیره همگی در مستندات سایت Vue.js موجود است. برای دسترسی به مستندات و راهنمای ساده استفاده از Vue.js اینجا را کلیک کنید.

## یادگیری آسان

افرادی که به جاوا اسکریپت تسلط دارند به راحتی و با صرف چند ساعت برای آموزش Vue.js، می­‌توانند یک پروژه متوسط تولید کنند که این موجب امیدواری و هیجان بیش­تر برای یادگیری می‌شود. در نتیجه Vue.js بهترین انتخاب برای برنامه‌نویسانی با تجربه جاوا اسکریپت و حتی برنامه­‌نویسان کم تجربه است.

## جامعه محور بودن JS

ممکن است برخی برنامه­‌نویسان Vue را انتخاب مناسبی ندانند زیرا این فریم‌ورک توسط شرکت‌­های بزرگی مانند Google که از Angular پشتیبانی می‌کند و همچنین Facebook که ارائه دهنده React Native است، پشتیبانی نمی‌شود. اما استفاده زیاد از این فریم‌ورک توسط برنامه‌نویسان، داشتن انجمن­‌های پرسش و پاسخ فراوان و همچنین استفاده شرکت‌­های بزرگ از این فریم‌ورک، موجب علاقه مندی برنامه‌نویسان سراسر جهان به توسعه و رشد سریع آن شده است؛ به گونه‌­ای که بسیاری از برنامه‌­نویسان Vue را بر سایر فریم­ورک­های جاوا اسکریپت ترجیح می­دهند.
